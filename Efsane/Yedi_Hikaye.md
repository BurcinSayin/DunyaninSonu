     


# Yedi Hikaye

[](#articleComments)


Aşağıda Monos Efsanesi\'nde anlatılan 7 hikaye bulunmaktadır.

## İçindekiler

-   [1 #01 DEREBEYİ](##01_DEREBEYİ)
-   [2 #02 BİLGİN](##02_BİLGİN)
-   [3 #03 KOMUTAN](##03_KOMUTAN)
-   [4 #04 KÖYLÜ](##04_KÖYLÜ)
-   [5 #05 TİRAN](##05_TİRAN)
-   [6 #06 BABA VE OĞUL](##06_BABA_VE_OĞUL)
-   [7 #07 KARA LİSAN](##07_KARA_LİSAN)

### #01 DEREBEYİ\[[](/tr/wiki/Yedi_Hikaye?veaction=edit&section=1)\]

Dinleyin ve ders alın!

Bir zamanlar -adı batsın- büyük bir derebeyi yaşarmış. Tarlaları o kadar
uçsuz bucaksızmış ki; hasat zamanı geldiğinde güneşin battığı yere kadar
görünen her yerde yaşayan cümle mahlukatı doyuracak kadar mahsul
alırmış. Eas'ın bereketi yağmur olur yağarmış her dönem.

Ancak bu derebeyinin büyük bir zaafı varmış. Çevresindeki tüm kadınlara
dindirilemez bir şehvet duyarmış; köylülerinin, hizmetlilerinin ve
sözünü geçirebildiği hiç kimsenin karısı kızı kurtulamazmış. Derebeyi
bir kadına göz koydu mu; ona sahip olmadan rahatlamazmış. Bu yüzden de
malikanesinin duvarlarında yankılanan ahlaksız inlemeler hiç eksik
olmazmış. Bu ahlaksızlıkların sonucunda derebeyinin sayısız piçi olmuş.

Günlerden bir gün, gezgin bir seyyahın ve kızının yolu malikane
sınırlarına düşmüş. Seyyahın kızı da bir ateş parçası, öyle güzel kızıl
saçları, öyle güzel teni varmış ki; derebeyi onu görür görmez zaafı dile
gelmiş. "Ben bu kıza sahip olmalıyım." Seyyahı ve kızını malikanesinde
bir güzel ağırlamış. Onlar için mükellef bir sofra kurmuş, kuzu
çevirmiş, şaraplar açmış, 41 çeşit peyniri sunmuş. Ardından herkesin
karnı doyup, sohbetler ağırlaşınca odalar hazırlanmış ve tüm ahali
uykuya çekilmiş.

Gecenin karanlığının çökmesini bekleyen derebeyi gizlice kızın odasına
girmiş. Kız serçe hafifliğindeki uykusundan uyanıp hemen bu soysuz
adamın niyetini anlamış. "Lütfen bana dokunma. Çekeceğin gazap sadece
seni yakmaz" demiş. Ancak nafile! Adam zorla kıza sahip olmuş. Ardından
odasına çekilmiş.

Sabah olup uyanınca derebeyi, seyyahı avluda gitmeye hazırlanırken
bulmuş. Ancak kız yanında yokmuş. Seyyah, derebeyine "Kızım artık
senindir. Tohumlarını ektin ona, öyleyse hasadını da biçeceksin." demiş.
Derebeyi "kimse bana emir veremez" diye çıkışacak olunca seyyah "ben bir
Eas rahibiyim. Tanrının emrini sana söylüyorum" demiş. Derebeyi bu
durumdan korkmuş ve sessizliğe gömülmüş. Seyyah da malikaneyi terk
etmiş.

Gel zaman git zaman malikanede yaşayan kız, Eas'ın korkusu hafifleyince
derebeyinin oyuncağı haline gelmiş. Sonra karnı büyümeye başlayan kız,
derebeyinin gözünden düşmüş. Kışın başında kucağında bebekle derebeyinin
karşısına dikilen kız, ondan hasadına sahip çıkmasını istemiş. Derebeyi
de cevap olarak "ben ektiklerime hiçbir zaman sahip çıkmadım" diyerek
kızı kovmuş. Ardından çocuğuyla beraber topraklarından sürmüş.

Kış başladığındaysa daha önce hiç görülmemiş korkunç bir don tüm
tarlalara çökmüş. Bahar geldiğinde artık tarlalardan alınacak bir dal
ürün dahi kalmamış. Bunun üzerine bir önceki hasattan kalan mahsulün
sonu köylülere dağıtılmış. Ancak bu da yetersiz kalmış ve yazın
ortasında öyle bir açlık başlamış ki insanlar bilcümle mahlukatı avlayıp
yemeye başlamışlar. O da bitince ağaç kovuklarını toplayıp pişirmişler.
O da tükenince en zayıflara göz dikmeye başlamışlar. Herkes başkasının
sofrasına yemek olabilir olmuş.

İşler bu raddeye gelince bu toprakların lanetlendiğini anlaşılmış.
Eas'ın gazabı insanları açlıkla cezalandırıyormuş. Bunun suçlusunun da
zinayı hayatının amacı haline getiren derebeyi olduğu herkes tarafından
kabul edilmiş. Önce öfke ardından nefret büyümüş ve köylüler derebeyinin
günah evinin etrafını sarmışlar. Derebeyinin silahlı adamları dahi bu
öfkeyi zaptedememiş ve sonunda derebeyi köylüler tarafından parçalanmış
ve ardından -pişirilmeden oracıkta- mideye indirilmiş.

Ancak zinaya göz yuman köylülerin piçlerinden başkası hayatta kalmayınca
kıtlık sona ermiş.

Peki Eas rahibesi ve çocuğuna ne oldu?

Çocuğuyla beraber nasihat almak için Aziz Monos'un yanına gelmiş.

Aşağıda Aziz Monos'un Eas rahibesine olan sözlerini aktarıyorum.

"Sen gönlünü ferah tut. Senin bir suçun yok. Bundan sonra bir tapınağa
kapan ve kalan ömrünü ibadetle geçir. Oğlunu da Eas'ın hizmetine ver.
Ahali siz de duyun! Ne zaman zina artarsa Eas'ın gazabı açlıkla
insanları terbiye edecektir. Ama bir zaman gelecek ki insanlar artık
açlıkla bile uslanmayacaklar; işte o zaman kıyamet yakındır."

### #02 BİLGİN\[[](/tr/wiki/Yedi_Hikaye?veaction=edit&section=2)\]

Dinleyin ve ders alın!

Bir zamanlar büyük bir bilgin Yelbüken'in taşı toprağı üzerine düşünür
düşünür dururmuş. Hayret edermiş her şeyin bu kadar ahenk içinde bir
arada durmasına. Ateşin ateş, suyun su, havanın hava, toprağın toprak
olmasının sırrı ile kendini kaybedermiş. Sırrın ardına bakıp olanları
anlamak için her şeyini vermeye hazırmış. Bu yüzden birçok deneyler
yapmış ancak ateşi ateş, suyu su, havayı hava, toprağı toprak yapanın ne
olduğunu çözememiş.

Bu sırrı açıklamak adına Eas rahiplerinin yanına gitmiş ve sormuş.
Güneşin kendisi nasıl yanıyor, ateş nasıl süzülüyor yanan şeylerin
üstünde, sıcaklık neden yakıyor? Eas rahipleri bilgine, tanrının
sırlarının fanilerin idrakinin ötesinde olduğunu açıklamışlar. Cevapsız
kalan bilgin deneylerine geri dönmüş. Ancak artık Eas'ın lanetlendiği
irfanlara da bakmaya karar vermiş. Onları tatbik etmek için değil sadece
bilmek için baktığına dair kendisini kandırmış.

Yelbüken'de gezip bu bilgileri aramış ve yasaklı irfanlara muktedir
karanlık yürekli insanların yaşadığı bir kasaba bulmuş. Bu insanlar ateş
soluyan kanatlı yılanlara tapıyorlarmış. Bilgin, neye taptıklarını
önemsememiş. Onun yegane isteği sırrı açığa çıkarmakmış bu yüzden o
insanlara kendisini sevdirmiş ve kendini kabul ettirmek için gel zaman
git zaman onlardan biriymiş gibi yaşamaya başlamış.

En sonunda artık kafirlerin arasında güvenilir birisi olunca, onların
irfanlarını öğrenmeye başlamış. Öğrendikçe iştahı artmış ve duyduklarını
tatbik ederek daha iyi anlamanın peşine düşmüş. Ateşi ateş, suyu su,
havayı hava, toprağı toprak yapan güçleri kontrol edecek bilgiyi
anladığını zannetmiş. Sonra gizlice onu tatbik etmeye çalışmış ancak
ortaya iradesiz, kontrolsüz bir feveran çıkmış; alev saçmış, suya
dönmüş, havalanıp dağılmış ve ardından toprak olup yağmış. Sonra tekrar
parçalanmış ve feveranlar etrafta kendi başlarına köpürüp dağılmaya
yakıp yıkmaya başlamış.

Bilgin kontrolü kaybettiğini anlayınca ateş soluyan kanatlı yılanlara
tapanlardan yardım istemiş. Ancak yaptıklarını öğrenince bilgine çok
kızmışlar. Aralarından birkaç temsilciyle beraber bilgini efendilerinin
uzaklardaki mağarasına götürmüşler, yaptıklarını anlatmışlar ve
efendileri bilgine dönüp "Senin suyu, havayı ve toprağı anlamanı
sağlayamam. Ancak ateşi iyice idrak etmeni sağlayabilirim" diyip bilgini
alevleriyle yakıp kül etmiş. Sonra kafirlerin temsilcilerine dönüp
feveranları durdurmalarını istemiş. Ancak kafirler kasabaya
döndüklerinde ateşten, sudan, topraktan ve havadan feveranların her yeri
yakıp yıktığını yaşayan kimseyi ayakta bırakmadığını görmüşler.

Olanları görünce kendi efendilerinin yanına dönmeye de korkmuşlar,
ardından tartışmışlar ve en nihayetinde kavga etmeye başlamışlar.
Sonunda kılıçlar çekilmiş ve geriye tek bir kafir kalmış. Ne yapacağını
bilemeyen kafir oradan kaçmış.

Sonunda Aziz Monos'un adını duymuş ve bağışlanma dilemeye gitmiş.

Aşağıda Aziz Monos'un kafire olan sözlerini aktarıyorum.

"Bağışlanmak kolay mı? Sana güneş olan, bereket olan, can olan Eas'tan
yüzünü dönmüşsün. Bundan sonra Yelbüken'i dolaş ve hikayeni anlat.
Eas'ın ne kadar yüce olduğunu anlat. Anlat ve dolaş ki insanlar senden
ibret alsınlar ve inançlarına sıkı sıkı tutunsunlar. Böylece belki bir
gün bağışlanırsın. Ayrıca insanlara anlat; ilahi sırların yalnız ilahi
olanlara özgü olduğunu. Yaratılanları sevip korusunlar ancak küstahlaşıp
kibirle kadim sırlara kendilerini vakfetmesinler. Öyle olunca
yaratılanlar ayaklanacaktır, sen zaten görmüşsün. Kibir arttıkça Eas
feveranları ayaklandırıp insanları şiddetle terbiye edecektir. Ama bir
zaman gelecek ki insanlar artık feveranların şiddetiyle bile tevazuya
dönmeyecekler; işte o zaman kıyamet yakındır."

### #03 KOMUTAN\[[](/tr/wiki/Yedi_Hikaye?veaction=edit&section=3)\]

Dinleyin ve ders alın!

Bir zamanlar büyük bir kalgarlı komutan ordusunu savaştan savaşa
zaferden zafere koşturuyordu. Önlerine çıkan her gücü ezip geçiyor
değirmendeki un gibi öğütüyordu. Savaşın şehveti ordu dediği binlerce
kişiden oluşan çapulcu sürüsünü esir almıştı, ganimetin tadı her an kana
olan iştahlarını diri tutuyordu. Palaları ve mızraklarıyla girdikleri
hiçbir yerleşim yerinde hiç kimse özgür kalmıyordu; ya ölüyorlar ya da
esir düşüyorlardı.

Yüreği katran karası komutanın hayali dünyanın efendisi olmaktı, bu
yüzden atını devamlı yeni yerlere sürüyor ve gerisinde devasa bir kan
denizi bırakıyordu. Bu komutan katran karası yüreğine zaferden başka
hiçbir şeyin sızmayacağına emindi. Ta ki bir elf kızını ganimet olarak
ele geçirene kadar. Elfleri tanımayan Kalgarlı komutan bunca güzelliğin
ancak bir cadılık işi olabileceğine inandı. Ama o kadar etkilenmişti ki;
elf kızının yakılması emrini veremedi. Ardından boynundan bir zincirle
kendi atının terkisine bağlattı ve gittiği her yere, her savaş alanına
elf kızını da sürükledi. Katran karası kalbinde çatlaklar açıp içeriye
giren güzelliğinden kurtulmak için ona işkence etti. Ama asla
astlarından birine vermedi. Sonunda kalbi iyice yumuşayınca korkuyla
kendine sordu "ne istiyorum ben?"

Kolsuz bacaksız bırakılmış cesetlerle dolu savaş meydanlarından geçerken
bile bu soru zihnini bırakmadı. Varlığının daha önce hiç nüfus etmediği
bir yerine temas eden bir şey vardı. Sonra cevabı yavaş yavaş anlamaya
başladı. Kendisinin her kanlı savaşı kazanmak için yanıp tutuşması gibi
elf kızının kendisini istemesini istiyordu. Kalgar dilinde "aşk"
kelimesinin karşılığı yoktu.

Sonunda elf kızına sordu. "Beni istemez misin?" Elf kızı başını
sallayarak istemediğini belirtti. Kalgarlı komutan sordu "beni istemen
için ne gerekir?". Elf kızı durdu ve sürüklendiği savaşların ruhunda
açtığı acıyla tek kelime etti; "barış". Aşk kelimesinin karşılığı
olmadığı gibi barış kelimesinin de karşılığı yoktu Kalgarlı komutan
için. Kalgarlılar arasında barış diye bir kavram yoktu; ya ölmek ya da
öldürmek vardı. Bunun üzerine kalgarlı komutan aralarındaki en bilge
olanları çağırdı ama onlar da bu kelimenin ne demek olduğunu anlamadı.
Bunun üzerine kalgarlı komutan bilgeleri kaynayan kazanlarda haşlattı.

Ardından sorusuna cevap verebilecek birilerini bulmak umuduyla ordusunu
batıya yöneltti. Kalgarlılar bundan korktular, çünkü daha önce hiç bu
kadar batıya gitmemişlerdi. Ama gittikleri yerlerde bilgeler kaçıyor
askerler kalıyordu geriye ve savaş olanca gücüyle büyüyordu. Ganimet
kalgarlılar için tatlıydı ama tehdit de Yelbüken içlerine ilerlerdikçe
büyüyen bir gölge gibi kalplerine korku saldı. Bazı kalgarlılar kadim
lanetlerden ve şeytanlardan korkup ordudan kaçtı. Kalgarlı komutan
kalanlarla ilerleyişini sürdürdü. Barışı kendisine açıklayabilecek
birilerini arıyordu. Barış için açtığı savaş binlerce kişinin kellesini
başından ayırmıştı.

Şimdi ordu artık aşina olduğu yerlerden uzakta, yıpranmış ve sayıca
azalmıştı. Bir gün ateş soluyan kanatlı yılanlara tapanlar tarafından
pusuya düşürüldüler. Sayıca üstün olmalarına güvenip kurdukları pusuya
ilerlediler ve sonra daha önce hiç karşılaşmadıkları bir düşman Kalgar
ordusunu yakıp kavurdu. Ateş soluyan kanatlı yılan, yorgun kalgar
ordusunu yok etti ve ganimetleri ele geçirdi. Elf kızı da bu ganimetin
parçasıydı. Barışı arayan, onu anlamak için görülmemiş bir savaş açan
kalgarlı komutan her şeyi kaybettiğini anlayarak ateş soluyan kanatlı
yılanın alevleri arasında eridi gitti.

Elf kızı ejderhanın oyuncağı oldu ama onun için çok da bir işlevi
olmadığı için bir kenara atıldı ve kafirlerin kölesi oldu. Uzunca bir
zaman onlara kölelik yaptıktan sonra bir gün kaçmayı başardı. Uzunca bir
süredir Yelbüken topraklarında halkından ayrılmış, işkence ve zulüm
görmüştü. Işığı sönmek üzereydi Elf kızının. Sonunda dinlenmek için en
batıya geldi. Orada Aziz Monos'u tanıdı ve sonunda ona danışmaya karar
verdi.

Aşağıda Aziz Monos'un elf kızına olan sözlerini aktarıyorum.

"Askerler barışı anlamazlar, gözünü kan bürümüş katiller barışı
anlamazlar, ganimet peşinde koşanlar barışı anlamazlar. Heyhat, ne acı
ki gittikçe daha az kişi barışı anlıyor. Eas onları savaşla
cezalandırıyor, canlarını alıyor, yurtlarını yakıyor ama yine de biraz
uslandıktan sonra tekrar savaşın kanlı kollarına düşüyorlar. Sana barış
lazım, herkese barış lazım ki kalplerimizdeki ışık sönmesin. Burada kal
kızım. Yalnız unutma! Savaş her zaman gittikçe büyüyecek. Ve öyle bir
zaman gelecek ki, hiç kimse barışın ne demek olduğunu bilmeyecek; işte o
zaman kıyamet yakındır."

### #04 KÖYLÜ\[[](/tr/wiki/Yedi_Hikaye?veaction=edit&section=4)\]

Dinleyin ve ders alın!

Bir zamanlar Büyük Tuz Gölü'nden doğan bir ırmak varmış. Öyle coşkulu
öyle temiz bir ırmakmış ki; suyundan içen sağlığına kavuşur, tarlasına
karışanın ürünü bire bin verirmiş. Akışının sesi ozanlara ilham olur,
bugün dahi söylenen türkülere hayat verirmiş.

Bu ırmağın can damarı olduğu, yukarısında ve aşağısında kurulu iki köy
varmış. Köylüler ekinlerini onun suyuyla besler, hayatlarını onun suyuna
bağlarlarmış. Ama ırmak ne kadar berraksa bu insanların kalpleri o kadar
karaymış. Bu iki köyün ahalisi bugün hatırlanmayan bir sebepten
birbiriyle geçinemezmiş. Bu yüzden de diğer köyden birini gördükleri
zaman ellerinden gelen kötülüğü yaparlarmış. Sahipsiz mallarını çalmak,
tarla sınırlarını kaydırmak, çocuklarını dövmek ve bir sürü benzer olay
hayatlarının doğal bir parçası olmuş.

Sonra bir gün yukarı köyde birisi öyle bir fikirle çıkmış ki; tüm köylü
birleşse onun kadar şeytani olamazmış. Fikrini ya da zehrini diğer
köylülere de aktarmış. Hepsi birden bu fikri benimseyip uygulamaya
koymuşlar. Görünüşte maksatları tarlalarının verimliliğini arttırmak
için sulama kanalları inşa etmekmiş. Ama gerçek niyetleri suyun önüne
bir bent inşa edip aşağı köyü susuzlukla mahvetmekmiş.

İçlerinden yalnızca bir tanesi bu şeytani fikre karşı çıkmış. "Bu
yapılan artık reva değildir, tanrıları razı gelmez, bunca kin tutmayın"
demiş ama sözünü dinletememiş. Hem bereketi artacak tarlalar hem de
aşağı köylünün uğraşacağı dertler diğer köylülerin kara kalplerini
kaynatmış. Hep beraber imece usulü bentleri ve su kanallarını inşa
etmişler. Bir süre sonra ırmağın suyu kesilince aşağı köylüler neye
uğradıklarını şaşırmışlar. Yukarı gidip problemi araştırmak
istediklerinde inşa edilen bendi görmüşler. Yukarı köylülerin ileri
gelenlerinin yanına gidip "bu benti yıkın" demişler ama nafile. "Bu
bizim emeğimizdir" diyen yukarı köylüler aşağı köylüleri köyden kovmuş.

Aşağı köylüle ne yapsa ne teklif etse boşa gitmiş. Yukarı köylüler
şeytani planlarından asla vazgeçmemişler. Sonunda aşağı köylülerin
tarlaları kurumuş üstelik temizlik de yapılamaz hale gelmiş. Açlık ve
pislik birleşince bir hastalık meydana gelmiş. Ateşler içinde yanmaya,
titremeye başlamış aşağı köylüler; ardından vücutlarının bir noktasında
iltihaplı bir yara açığa çıkmış ve en nihayetinde ölmüşler. Aşağı köy
hastalıktan kavurulurken yukarı köy keyfine bakıyormuş ve aşağı köyden
kimsenin sınırlarına girmesine izin vermiyormuş. Korkuları hastalığın
kendi köylerine de bulaşmasıymış.

Bir süre sonra aşağı köy hastalıktan nüfusunun büyük bir kısmını
kaybetmiş ve kalanlar da köyü terk etmişler. Yalnız içlerinden birisi
hastalığa tutulduktan sonra bu yaşananların intikamını almak istemiş.
Gizlice yukarı köye gidip ayağına taş bağlayıp kendini bendin önündeki
yapay göle atıp canına kıymış. Yukarı köylüler göldeki ölüyü fark
etmeyip suyu kullanmaya devam etmişler. Kısa bir süre sonra hastalık
yukarı köyde de meydana gelmiş. Yalnız bu sefer hastalığın şekli de
değişmiş. Ölmeden önce insanlar havaleli bir deliliğe teslim
oluyorlarmış. Çok geçmeden köy yaşanmaz hale gelmiş. En sonunda kalan az
sayıda sağlıklı kişi su bendini yıkıp köyü terk etmişler. İçlerinden
birisi de şeytani bent fikrine en başında karşı çıkan köylüymüş.

Bu köylü nasihat almak için Aziz Monos'un yanına gitmiş.

Aşağıda Aziz Monos'un köylüye olan sözlerini aktarıyorum.

"Kötülük, kin tutma, intikam alma... Bunların hepsi lanetlilerin işidir.
Yaradılanlar sükunetini ve şükürlerini koruyup yaşamaya devam etmeliler.
Birimizin elinden doğacak kötülük hepimizi yok edebilir. Eas kalbi
nefretle dolu olanları zaman zaman hastalıklarla cezalandırır. Sonunda
insanlar biraz akıllanınca hastalıklar temizlenir. Ama bir zaman gelecek
ki, nefretten doğan bir hastalık her yere yayılacak ve iyileşmeyecek;
işte o zaman kıyamet yakındır."

### #05 TİRAN\[[](/tr/wiki/Yedi_Hikaye?veaction=edit&section=5)\]

Dinleyin ve ders alın!

Bir zamanlar zengin mi zengin, güçlü mü güçlü bir şehir varmış. Etrafı
yüksek surlarla çevrili gittikçe daha uzun taştan binalarla inşa edilen
bu yerleşke öyle büyükmüş ki; yaşayanlar sokaklarında kolayca
kaybolabilirmiş. Üstelik bu sokaklar her zaman temiz ve bakımlıymış,
ağaçlar her zaman yeşilmiş. Her köşe başına anıtlar ve heykeller
dikilmiş. İnsanların cepleri de o kadar doluymuş ki köz satın almak dahi
kolaymış.

Ama bu kudret ve zenginlik şehri yöneten tiranın aklını bulandırmaya
başlamış. Kendisini tanrılarla yarışırken buluyormuş zaman zaman "Eas şu
karşıdaki dağı yaratmış olabilir ama benim kurduğum şehir ondan daha
büyük ve karmaşık" diye düşünürmüş. "Papaya zenginlik ve şans verebilir
ama benim şehrimin yarattığı zenginlik ve ticaretin yanında onunki basit
bir kumar oyunu gibi kalır" dermiş. "Belit, savaşçılarına onur ve
zerafet verebilir ama benim şehrimin savaşçılarının eksik kalır bir yanı
var mı" diye sorarmış. Sadece Ishu aklını karıştırıyomuş. Ölüler ve
rüyalar aleminin efendisi ile nasıl boy ölçüşebileceğini bilemiyormuş.
Halkının ölüp gitmesi tiranı çok üzüyormuş ve Ishu'yu da engellemek
istemiş.

Bu yüzden danışmanlarını toplayıp sormuş. Ishu ile nasıl baş edebilirim
diye. Danışmanlar hareretli bir tartışmaya girip tiranlarını memnun
etmek istemişler. Sonunda bir fikre varmışlar. "Ölülerimizi Ishu'ya
teslim etmeyelim. Devasa bir anıt yaptıralım ve onları gömmeden,
lahitlere tıkmadan hala bizimle yaşıyorlarmış gibi sergileyelim.
Üstadlarımız özel reçinelerle bozulmalarını da engeller. Böylece ölümden
sonra bile birlikte yaşamaya devam ederiz. Herkes de Ishu'nun bile yüce
tiranımızın halkından kimseyi alamadığını görmüş olur."

Tiran bu fikri çok beğenmiş ve uygulamaya geçilmesi çağrısında bulunmuş.
En iyi inşaat ustaları ve en iyi üstadlar işe koyulup devasa anıtı inşa
etmişler. Çember şeklinde kat kat yükselen anıtın iç kısmında insan
boyunda odalar varmış. Ölüleri tahnitçiler bu odalarda ayakta duracak
şekilde konumlandırıp mumyalamaya başlamış. Yavaş yavaş odalar dolmaya
başlamış, tüm ölenler burada hala gözleri açık bir biçimde ziyarete açık
durumda dikiliyormuş.

Şehir halkı yavaş yavaş tiranlarının da bir tanrı olduğuna kanaat
getirip diğer tanrılara inanmayı bırakmış. Eas'ı bile önemsemiyorlarmış
artık. Güçleri ve paraları onlara daha kutsal görünmüş. Dünyevi
zevklerin dibini sıyırmaya başlamışlar. Dinsiz ve kafir bir topluluk
olarak Yelbüken'deki bütün tanrıların öfkesini üzerlerine çekmeye
başlamışlar. Ama harekete geçen Ishu'nun gazabı olmuş.

Bir gün tıka basa dolu olan ölüler anıtında bir hareketlenme olmuş.
Şehir halkıyla yaşamaya devam ettiğine inanılan ölüler gerçekten
hareketlenmişler. Kurumuş kas ve iskeletlerine hareket gelmiş. Mumyalar
canlanıp etraflarındaki insanlara saldırmaya başlamışlar. Korku ve
dehşet o kadar hızla büyümüş ki şehri saran surların dışına kaçmayı bile
başaramamış insanlar ve ölüler ile yaşayanların çatışması ölülerin
sayısının çoğalmasıyla sona ermiş. Sonra Ishu hepsini kendi alemine geri
almış ve ölülerin ayaklanması sona ermiş.

Şehirden geriye hayatta kalan sadece Tiran olmuş. O da ne yapacağını
bilemez bir bedbaht olarak dolaşmaya başlamış. En sonunda Aziz Monos'u
duymuş ve ondan nasihat almak istemiş. Ama Aziz Monos böyle büyük bir
kafire söyleyecek sözü olmadığı için tiranı kovmuş.

Ardından Aziz Monos kendi yoldaşlarına aşağıdaki sözleri söylemiş.

"Dinsizlik! Bundan büyük bir lanet yoktur. Öyle bir lanettir ki çözümü
de yoktur. Kalbinde en ufak şüphe olanlar, tanrıları kıskananlar ya da
onlarla aşık atanlar ayağını denk alsın. Faniler ölümsüzlerin gazabından
korksun. Ölülerine çok üzülüp tanrılara lanet okuyanlar dillerini
ısırsınlar. İsyan halinde olanlar tövbe etsinler. Yoksa ölüler ayaklanıp
size öbür tarafın mesajını iletecektir. Geçmişte bu yaşandı ve gelecekte
de yaşanacaktır. Ama öyle bir zaman gelecek ki ölüler ayaklanacak ama
kimse tövbe etmeyecek; işte o zaman kıyamet yakındır."

### #06 BABA VE OĞUL\[[](/tr/wiki/Yedi_Hikaye?veaction=edit&section=6)\]

Dinleyin ve ders alın!

Bir zamanlar bir köyde on bir çocuğu olan bir çiftçi varmış. Herkes bu
çitfçiyi oğullarına ve kızlarına kol kanat geren hiçbirini birbirinden
ayırmayan sevgi dolu bir baba olarak tanırmış. Çocukları da babalarını
çok severmiş ve mutlulukları köyde herkese neşe getirirmiş.

Ancak bir gün bu neşeye gölge düşmüş. Babanın on ikinci bir çocuğu
olmuş. Ancak bu çocuk diğerleri gibi değilmiş; marazlı doğmuş, elleri
ayakları çarpık bedeni yamulmuş ama en üzücüsü kafasının arkasında bir
yüzü daha olan bir tuhaf bebekmiş. Tüm bunların haricinde bu bebek diğer
bebekler gibi anasından süt emmek, korunmak, sevilmek istermiş. Ama
bebeğin görünümü babanın zoruna gitmiş ve baba bir gün kendini tanrılara
küfrederken bulmuş. Küfrettikçe cesaret bulmuş ve demiş ki "ben iyi bir
inanır oldum bana bu felaketi gönderdiniz. Ben de onu size geri
göndereceğim."

Baba on günlük bebeği almış ve onu köyün dışında uzak bir yere götürüp
bıçağıyla canını almış. En nihayetinde bir baba öz oğlunu kesmiş.
Ardından köyüne dönmüş ve köylülere marazlı bebeği kaybettiklerini
söylemiş. Bütün köylüler içten içe durumu bilseler de ses çıkarmamışlar
ve hısımlarının yanında durmuşlar.

Ancak bir süre sonra gökyüzünden bereketiyle yağan yağmurun yerine
korkunç bir şey olmuş. Gökyüzünden kırmızı ve incecik kan yağmaya
başlamış. Köylü dehşete düşmüş ve evine kapanmış. Kan yağmuru günler
gecelerce sürmüş; tüm köy, tarlalar, bağlar, bahçeler bu kan yağmurunun
altında kalmış.Evine kapananlardan bir kısmı günahları için tövbe etmiş,
uzun uzun Eas'a ve diğer tanrılara ibadet etmiş. Bir diğer kısmı ise kan
yağmurunu görmezden gelmeye karar verip dışarı çıkmış. Kan yağmurlarında
ıslanıp işine gücüne aylaklığa devam etmiş.

Sonra bir gün bir anda yağmur sona ermiş. Bir daha da hiç kan yağmuru
yağmamış. İbadet edenler bu cezanın kendi ibadetleri sayesinde
kesildiğini düşünüp kibirlenmiş, görmezden gelenler ise "tanrının bir
hikmeti" diye düşünüp kafaya hiç takmamışlar.

Gel zaman git zaman aylar sonra köyde yeni bir bebek doğmuş. Bu bebek de
on bir çocuklu çiftçinin on ikinci çocuğu gibi bir sürü marazla doğmuş.
Sonra bir başka köylünün bebeği ve sonra bir başkasının ki. Köyde doğan
çocukların hepsi hilkat garibeleri olarak doğmaya başlamış. Hepsinin
ortak özelliği kan yağmuruna yakalanmış insanların çocukları
olmalarıymış. Bu ana babalardan bazıları çocuklarını kendi elleriyle
derede boğmuşlar, toprağa gömmüşler. Kalanlar da karanlık odalara
kapatıp öz çocuklarından utanmışlar.

Kan yağmuruna yakalanmayıp ibadet edenler ise köyün bu hale gelmesine
çok kızgınlarmış. Tanrıların lanetini üzerlerine çektikleri için
pervazsız, günahkar komşularına öfkeleri büyümeye başlamış. Sonunda bir
gün on bir çocuklu çiftçi ile bunlar arasında çıkan bir kavgada
içlerinden birisi çiftçinin kafasını taşla yarmış. Evlat-katili oracıkta
can vermiş. Kan yağmurunda ıslanmış olanlar ile diğerleri arasında
gerginlik büyümüş köyde kavga kıyamet kopmuş. Sonunda yağmurda ıslanan
günahkarların evlerini ateşe vermişler ve hayatta kalanları köyden
sürmüşler.

Ancak bu lanetliler gittikleri yerlere de kan yağmuru yağmasına sebep
olmaya başlamışlar. Bu yüzden oradan oraya sürülüp durmuşlar,
delirenler, kendi canına kıyanlar, linç edilenler derken sonunda
sayıları azalmış ve içlerinden geriye bir kişi kalmış.

Bu er kişi Aziz Monos'u duymuş ve ondan nasihat almak istemiş.

Aşağıda Aziz Monos'un er kişiye olan sözlerini aktarıyorum.

"Evladına kıyandan büyük günahkar var mıdır söyleyin bana? Yüreğinde
merhamet olmayana Eas da merhamet etmez. Ey aciz insan! Elin kolun
yüreğin yerindeyse Eas öyle lütfettiği içindir. Sen kimsin ki onun can
verdiği bir bedbahtın canını alırsın, ondan utanırsın? Üstelik kendi
kanından canından olan cana nasıl kıyarsın? İşte böyle zamanlarda Eas
yeryüzünü kanla yıkayıp günahkarların cezalandırır. Ta ki yaratılmış
olanlar akıllanana kadar. Ancak öyle bir zaman gelecek ki kan yağmuru
bile yaratılmış olanları akıllandırmayacak. İşte o zaman kıyamet
yakındır!"

### #07 KARA LİSAN\[[](/tr/wiki/Yedi_Hikaye?veaction=edit&section=7)\]

Dinleyin ve ders alın!

Baalhamon'un alevleri 13 vakitte Karafargosu'u ve kara lisanını yok etti
ama heyhat, onun lisanı Yelbüken topraklarına fısıldandı. Ağacı, dağı,
toprağı, suyu onu duydu; kurdu, kuşu, ineği, yılanı, insanı velhasılı
kelam  yaratılmışların tüm ataları onu duydu. Duydu ve lanetlendi. Duydu
ve unutmak istedi. Rivayet o dur ki; tüm günahlar kara lisan Yelbüken'de
telaffuz edildiği için doğmuştur. Baalhamon'un alevleri yok etse de
lanetler yağdıran habis varlığı, O'nun kara lisanı yaymasını
engelleyemedi. Yine de yaratılmışların içinde ilim sahibi olanlar,
bilgeler vardı. Onlar bu lisanı yasakladı ve unutulması için ellerinden
geleni yaptı. Neticede tüm Yelbüken'de nesiller içerisinde kara lisanı
bilen neredeyse kimse kalmadı. Neredeyse.

Ama ejderhalar kara lisanı bir kez duymuştu. Onu yüreklerinde ve
hafızalarında yüz yıllarca tuttular. Sonra içlerinden birisi
-ejderhaların en aptalı- yeterince vakit geçtiğini düşünüp gölgelerde
yeniden kara lisanda fısıldamaya başladı. Kendisine tapan kafirlerin
kulaklarına kadar gitti kara lisanın kelimeleri. Sonra o kafirler,
taptıkları sahte tanrıya özendikleri için kelimeleri tekrarladılar.
Gizlice taptıkları tanrılarının lanetli kelimelerini gittikleri yerde
kullandılar.

Sonra içlerinden birisi -insanların en aptalı- kara lisanı şehirlerin en
büyüğünde güpegündüz kullandı. Kullanır kullanmaz dinleyenler kör oldu,
kara lisanın lanetine uğradılar. Şehirlerin en büyüğündeki askerler,
insanların en aptalını yakalayıp hapsettiler. Sonra onu sorguladılar ve
tüm sırlarını öğrendiler. Taptığı ejderhanın yerini öğrenip, ejderha
kesen şövalyelere haber verdiler. O şövalyeler de habis varlığı ve
sılarını bilmenin avantajıyla inine gidip oracıkta kestiler kafasını.

Bu hikayeyi duyan diğer ejderhalar korkuya kapıldılar. Çünkü kendi
takipçileri içinde de kara lisanı duyanlar ve anlamaya başlayanlar
vardı. Bunun üzerine ejderhalar bir karar varıp, kara lisanı bilenlerin
hepsini Kalkan Dağları'nın yamacında diğer her şeyden uzak bir yere
çağırdılar. Çağrılanlar coşkuyla eksiksiz bir biçimde geldi. Gelenlerin
hepsi, taptıkları ejderhaların ateşiyle yanıp kavruldu, kemikleri bile
küle döndü. Kara lisanda konuşan Karafargos gibi korkunç alevlerde yok
olup gittiler.

Ama hala bilen birisi vardı. Kara lisanı anlayan ama konuşma becerisi
olmayan bir kafir gözden kaçmıştı. Bu hikayeyi duydu ve sonunda tövbe
etmeye karar verdi. Aziz Monos'u duydu ve ondan nasihat almaya gitti.

Aşağıda Aziz Monos'un dilsize olan sözlerini aktarıyorum.

"Sen kafir; günahların en büyüğünü yüreğine ektin ve büyüttün. Yüce
yaradan Eas seni affeder mi bilemem. Ben aciz bir ölümlüyüm. Ama şunu
bilirim. Kara Lisan'ı konuşanları hep korkunç ateşler yok etti. Demek ki
bunun cezası budur. Sen git ve ömrünü ibadet ederek geçir. belki
affedilirsin. Ama diğerleri dikkat etsin. Ne zaman kara lisanda
fısıltılar duyulmaya başlasa orada alevler yükselir. Ama öyle bir gün
gelecek ki, insanlar pervasızca konuşacaklar ve hayal edemedikleri bir
ateş tüm Yelbüken'i kaplayacak. İşte kıyamet O gündür."

Kategoriler

-   [Kategori](/tr/wiki/%C3%96zel:Kategoriler):
-   Kategori ekle

İptal

Kaydet

Community content is available under
[CC-BY-SA](https://www.fandom.com/licensing) unless otherwise noted.


